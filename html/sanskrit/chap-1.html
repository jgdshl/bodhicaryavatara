<h1 id="bodhicittānuśaṃsaḥ">bodhicittānuśaṃsaḥ</h1>
<p>bodhicittānuśaṃso nāma prathamaḥ paricchedaḥ.</p>
<ol type="1">
<li><p>sugatān sasutān sadharmakāyān praṇipatyādarato’khilāṃśca vandyān |<br />
sugatātmajasaṃvarāvatāraṃ kathayiṣyāmi yathāgamaṃ samāsāt ||</p></li>
<li><p>na hi kiṃcidapūrvamatravācyam na ca saṃgrathanakauśalaṃ mamāsti |<br />
ata eva na me parārthacintā svamano vāsayiṃtu kṛtam mayedaṃ ||</p></li>
<li><p>mama tāvadanena yāti vṛddhiṃ kuśalaṃ bhāvayituṃ prasādavegaḥ |<br />
atha matsamadhātureva paśyedaparo’pyenmato’pi sārthako’yam ||</p></li>
<li><p>kṣaṇasaṃpadiyaṃ sudurlabhā pratilabdhā puruṣārthasādhanī |<br />
yadi nātra vicintyate hitaṃ punarapyeṣa samāgamaḥ kutaḥ ||</p></li>
<li><p>rātrau yathā meghaghanāndakāre vidyut kṣaṇaṃ darśayati prakāśam |<br />
buddhānubhāvena tathā kadācil lokasya puṇyeṣu matiḥ kṣaṇaṃ syāt ||</p></li>
<li><p>tasmācchubhaṃ durlabhameva nityaṃ balaṃ tu pāpasya mahatsughoram |<br />
tajjīyate’nyena śubhena kena sambodhicittaṃ yadi nāma na syāt ||</p></li>
<li><p>kalpānanalpān pravicintayadbhir dṛṣṭaṃ munīndrairhitametadeva |<br />
yataḥ sukhenaiva sukhaṃ pravṛddham utplāvayatyapramitāñjanaughān ||</p></li>
<li><p>bhavaduḥkhaśatāni tartukāmairapi sattvavyasanāni hartukāmaiḥ |<br />
bahusaukhyaśatāni bhoktukāmair na vimocyaṃ hi sadaiva bodhicittam ||</p></li>
<li><p>bhavacārakabandhano varākaḥ sugatānāṃ suta ucyate kṣanena |<br />
sanarāmaralokavandanīyo bhavati smodita eva bodhicitte ||</p></li>
<li><p>aśucipratimāmimāṃ gṛhītvā jinaratnapratimāṃ karotyanarghām |<br />
rasajātamatīvavedhanīyaṃ sudṛḍhaṃ gṛhṇata bodhicittasaṃjñam ||</p></li>
<li><p>suparīkṣitamaprameyadhībhir bahumūlyaṃ jagadekasārthavāhaiḥ |<br />
gativattanavipravāsaśīlāḥ sudṛḍhaṃ gṛhṇata bodhicittaratnam ||</p></li>
<li><p>kadalīva phalaṃ vihāyayāti kṣayamanyat kuśalaṃ hi sarvameva |<br />
satataṃ phalati kṣayaṃ na yāti prasavatyeva tu bodhicittavṛkṣaḥ ||</p></li>
</ol>
